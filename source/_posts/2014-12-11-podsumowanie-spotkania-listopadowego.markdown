---
layout: post
title: "Podsumowanie spotkania o Haskellu i Google Glass"
date: 2014-12-11 21:36:36 +0100
comments: true
categories: 
author: Magda Stożek
---
Czas na krótkie podsumowanie listopadowego spotkania. Odbyło się ono 26. listopada i było sponsorowane przez firmę Cinkciarz.pl. Tematy były dwa - Haskell i Google Glass, oba przedstawiane przez Michała Starucha z Cinckiarz.pl.

Zaczęliśmy od Haskella, jako że był to temat wymagający więcej skupienia. Michał zrobił bardzo solidne wprowadzenie do języka - od podstaw składni po bardziej skomplikowane rzeczy. Zobaczyliśmy kilka ciekawych kawałków składni, dowiedzieliśmy się, jak to możliwe, że Haskell operuje na listach nieskończonych, i jak zapisać złożone algorytmy liczbowe w jednej linijce. Nie zabrakło funktorów aplikatywnych ani monad:)

Potem przyszedł czas na zdecydowanie lżejszy temat - Google Glass. Michał opowiadał z własnego doświadczenia o tym, jak wygląda w praktyce tworzenie tzw. glassware. Okazało się, że cały proces wygląda zupełnie inaczej niż typowe aplikacje na Androida. Google robi bardzo szczegółowy przegląd aplikacji przed wydaniem, ma mnóstwo uwag i wskazówek, i mocno kontroluje zarówno jej wygląd, jak i zachowanie. W tym przypadku aplikację trzeba było właściwie przepisać na nowo, żeby te wymagania spełnić. Po tych wszystkich ciekawostkach przyszedł czas na obejrzenie Google Glass z bliska - każdy mógł je założyć i wypróbować. 

Spotkanie odbyło się przy nieocenionym wsparciu firmy Cinkciarz.pl, która sponsorowała napoje i przekąski dla wszystkich obecnych (a było nas ok. 90 osób). Mieliśmy również kilka nagród od pozostałych partnerów - JetBrains, O'Reilly i Manning. W ramach podziękowania za przygotowanie spotkania, prelegent otrzymał roczną licencję na IntelliJ IDEA od JetBrains, natomiast druga licencja oraz ebooki zostały rozlosowane wśród uczestników.
